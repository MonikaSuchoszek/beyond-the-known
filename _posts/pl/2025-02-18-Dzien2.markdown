---
layout: post

title:  "Przygoda na Maderze: Dzień 2 – od spaceru nad oceanem po marsjański krajobraz, dwie twarze wyspy."
date:   2025-02-18 08:43:59
author: Monika Suchoszek
categories: podroze
tags:	Portugalia trekking Madera
cover:  "/assets/Portugal/Madeira/Day2/DSC08882.JPG"
thumbnail:  "/assets/thumbnails/Day2.JPG"
post_id: Day2
coords:
  lat: 32.814375
  lng: -17.144545
gallery_items:
  - image: "/assets/Portugal/Madeira/Day2/DSC08855.JPG"
    gallery_image: "/assets/gallery/Day2.JPG"
    description: "Miradouro da Ponta do Rosto"
---

[Pierwszy dzień]({% post_url pl/2025-02-06-Dzien 1 %}) był już intensywny, ale na drugi zaplanowaliśmy jeszcze więcej: dwie 
zupełnie różne wędrówki, najpierw odkrywanie surowych krajobrazów półwyspu św. Wawrzyńca, a następnie nadmorski szlak Vereda 
do Larano.

Dostaliśmy radę od wypożyczalni samochodów, by wyjeżdżać z Funchal dobrze przed 8:00 rano, jeśli chcemy uniknąć porannych 
korków. Była to trafna wskazówka, rano rodzice odwożą dzieci do szkół w centrum Funchal, co w połączeniu z dojazdami do 
pracy powoduje duży ruch. Po niespełna 50 minutach jazdy dotarliśmy na pusty parking São Lourenço około 8:10, ale gdy skończyliśmy 
wędrówkę o 11:00, samochody były zaparkowane wzdłuż drogi aż do kolejnego dużego parkingu przy hotelu Resort Spa & Marina, 
nawet 1,5 km od początku szlaku. Zawsze staraliśmy się zaczynać najpopularniejsze trasy jak najwcześniej, by uniknąć tłumów 
i problemów z parkowaniem. Tego dnia nie tylko łatwo znaleźliśmy miejsce, ale też liczba osób mijanych w drodze powrotnej 
była znacznie większa. Zaczynaliśmy wędrówkę niemal samotnie, a kończyliśmy w towarzystwie długiej kolejki ludzi idących 
w przeciwnym kierunku.

Część osób przyjeżdża tu specjalnie na wschód słońca. Kiedy my dopiero zaczynaliśmy, kilka osób już schodziło ze szlaku. 
Nie jestem fanką wstawania o świcie, zwłaszcza po tym, jak w Nepalu wspięliśmy się na Poon Hill w ciemności, by zobaczyć 
wschód słońca. Byłam wtedy zmarznięta, zaspana i nie potrafiłam się zachwycać widokami. Dlatego teraz raczej odpuszczamy 
takie doświadczenia. 

<img src="/assets/Portugal/Madeira/Day2/DSC08772.JPG" />

Półwysep ***Ponta de São Lourenço***, zwany też półwyspem św. Wawrzyńca (patrona żeglarzy) albo też „Smoczym Ogonem” ze względu na kształt (szczególnie widoczny z lotu ptaka), to 
miejsce naprawdę niezwykłe. Poranne słońce rozświetlało wszystko ciepłym światłem, a ocean był niemal całkowicie spokojny. 
Szczególnie podobały nam się czerwone, bogate w żelazo skały wulkaniczne (bazalt) i surowy krajobraz, niemal pozbawiony 
roślinności. Kontrast między czerwonymi, czarnymi i żółtawymi skałami a lazurowym oceanem tworzył widok jak z innego świata.
W trakcie wędrówki mogliśmy obserwować łodzie dopiero co wpływające do pobliskich zatok i sieci rybackie rozstawiane przez lokalnych 
rybaków, ten obszar słynie z bogatej fauny morskiej. Cisza o tej porze dnia była wspaniała i w pełni pozwalała rozkoszować 
się pokonywanymi kilometrami.

<img src="/assets/Portugal/Madeira/Day2/DSC08778.JPG" />
<img src="/assets/Portugal/Madeira/Day2/DSC08784.JPG" />
<img src="/assets/Portugal/Madeira/Day2/DSC08792.JPG" />
<img src="/assets/Portugal/Madeira/Day2/DSC08790.JPG" />

Dobre buty to absolutna podstawa. Ścieżka jest kamienista, zwłaszcza w końcowym odcinku, który staje się stromy i trudniejszy. 
Po minięciu kawiarni czeka nas podejście z linami pomocniczymi, ale wiele z nich było zardzewiałych lub zerwanych, a część 
ścieżki w bardzo złym stanie. Wystające, ostre fragmenty mogły łatwo skaleczyć dłonie. W takich warunkach wspomniana kawiarnia 
wyglądała jak mała, zielona oaza, otoczona palmami, z widokiem na ocean. Idealne miejsce na kawę i chwilę odpoczynku.

<div class="row">
  <img src="/assets/Portugal/Madeira/Day2/DSC08824.JPG" class="column-50" />
  <img src="/assets/Portugal/Madeira/Day2/DSC08838_01.jpg" class="column-50" />
</div>

Na końcu szlaku znajduje się punkt widokowy, jednak barierka zabezpieczająca była uszkodzona. Widzieliśmy osoby wychodzące 
poza nią w pogoni za „lepszym ujęciem”, zachowanie skrajnie nieodpowiedzialne, biorąc pod uwagę strome urwiska. Jedynym 
minusem tak wczesnej pory była trudność w zobaczeniu końcówki półwyspu (czyli „Smoczego Ogona”), ponieważ ostre światło 
słoneczne świeciło prosto w oczy. Będąc tam po południu, ta część szlaku powinna wyglądać dużo lepiej, ale wtedy
nie będzie szans na wędrówkę w ciszy i spokoju. 

<img src="/assets/Portugal/Madeira/Day2/DSC08828.JPG" />
<img src="/assets/Portugal/Madeira/Day2/DSC08829.JPG" />
<img src="/assets/Portugal/Madeira/Day2/DSC08841.JPG" />

Na Maderze pojawiliśmy się w tym samym tygodniu, w którym rząd wprowadził opłaty (od 28 października 2024 r.) za dostęp 
do najbardziej malowniczych szlaków, w tym również tego. Kupiliśmy bilety online, ale na miejscu był też starszy pan z 
papierowymi biletami, przygotowujący się do pracy. Po naszej wędrówce, na parkingu ustawiła się już kolejka osób kupujących bilety 
gotówką, a dwóch młodszych strażników sprawdzało je przy wejściu. Mam nadzieję, że wpływy z opłat rzeczywiście zostaną przeznaczone 
na renowację i bezpieczeństwo szlaków, bo stan trasy był zły, uszkodzone kładki lub brakujące zabezpieczenia. Według 
oświadczenia rządu, wszystkie dochody mają trafić na utrzymanie tras, ich sprzątanie i ochronę przyrody. W dobie gwałtownego 
wzrostu liczby turystów, ta zmiana wydaje się konieczna.

Liczba osób mijanych w drodze powrotnej była ogromna, największa podczas całego naszego pobytu (na zdjęciu poniżej widać 
sznurek ludzi widziany z daleka w początkowej części szlaku). Dobrze, że wybraliśmy się 
tam z samego rana. Gdybyśmy zaczęli później, nasza przygoda nie byłaby aż tak przyjemna. W wąskich miejscach tworzyły się 
wręcz zatory, a przeciskanie się do punktów widokowych skutecznie odbierało magię miejsca. Początkowa cisza i pustka szlaku 
były niesamowite! W drodze powrotnej wręcz przyspieszyliśmy kroku, by jak najszybciej stamtąd odjechać.

<img src="/assets/Portugal/Madeira/Day2/DSC08845_01.jpg" />
<img src="/assets/Portugal/Madeira/Day2/20241029_104400_01.jpg" />

***Miradouro da Ponta do Rosto*** był naszym kolejnym przystankiem, znajduje się zaledwie kilkaset metrów od drogi prowadzącej 
od szlaku PR8. Stamtąd mogliśmy zobaczyć fragment trasy, którą właśnie przeszliśmy, z zupełnie innej perspektywy. Dramatyczne 
klify i kolorowe formacje skalne wyglądały przepięknie. Ponta de São Lourenço to jedno z tych miejsc na Maderze, które po 
prostu trzeba zobaczyć. Oferuje zupełnie inne doświadczenie niż zielone szlaki lewad. Ta wędrówka, z niesamowitymi widokami, 
bardzo mi się podobała! Najbardziej wysunięty na wschód punkt Madery wygląda wręcz nierealnie i powinien znaleźć się na 
liście każdego, kto odwiedza wyspę. Cieszyłam się, że nie przybyliśmy zbyt późno, mogliśmy od razu ruszyć dalej, na dłuższy 
nadmorski szlak do Porto da Cruz.
<img src="/assets/Portugal/Madeira/Day2/DSC08855.JPG" />

Po krótkiej jeździe samochodem i minięciu miasta Caniçal, zaparkowaliśmy przy drodze ER109, niedaleko starego tunelu, gdzie 
rozpoczęliśmy wędrówkę szlakiem Levada do Caniçal. Skorzystaliśmy z aplikacji Organic Maps, ponieważ przy drodze nie zauważyliśmy 
żadnych oznaczeń trasy. Na początku ścieżka prowadziła obok wielu domów, mijaliśmy drzewa granatów oraz hortensje, które 
w cieniu wciąż zachwycały kolorami (podczas gdy te przy drogach już dawno przekwitły). Od samego początku szliśmy wzdłuż 
niewielkiej lewady. Gdy dotarliśmy do lokalnej drogi asfaltowej, trzeba było wypatrywać ostrego zakrętu w lewo, na szczęście 
był oznaczony kamieniem, wskazującym kierunek na Vereda da Boca do Risco. Pierwsze kilka kilometrów prowadziło w pobliżu pól 
uprawnych, lokalni mieszkańcy doglądali swoich warzyw i roślin. Później ścieżka weszła w las, gdzie spotkaliśmy biegające 
kozy, a my mogliśmy odpocząć w cieniu.

<img src="/assets/Portugal/Madeira/Day2/20241029_121957.jpg" />
<div class="row">
  <img src="/assets/Portugal/Madeira/Day2/20241029_122550_01.jpg" class="column-50" />
  <img src="/assets/Portugal/Madeira/Day2/DSC08862.JPG" class="column-50" />
</div>
<img src="/assets/Portugal/Madeira/Day2/20241029_122633_01.jpg" />

Las stawał się coraz gęstszy, a szlak coraz bardziej stromy i kamienisty. Po drodze minęliśmy zaledwie kilka osób i jednego 
biegacza, zanim dotarliśmy na szczyt. Wtedy naszym oczom ukazał się widok na ocean i wkroczyliśmy na Vereda do Larano. 
Krajobraz zmienił się diametralnie. Ocean wyglądał w tym miejscu spektakularnie! Głęboki, intensywnie niebieski kolor 
wody wspaniale kontrastował z soczystą zielenią wzgórz. Po chwili ścieżka zaczęła prowadzić przez strome zbocze porośnięte
niskimi, pokręconymi drzewami, które osłaniały nas od wiatru i sprawiały, że strome urwiska po bokach nie wydawały się tak 
przerażające. Co jakiś czas można było dostrzec w dole wysokie fale rozbijające się o skały i wodę kotująca się miedzy nimi.

<img src="/assets/Portugal/Madeira/Day2/20241029_130057_01.jpg" />
<img src="/assets/Portugal/Madeira/Day2/DSC08884.JPG" />
<img src="/assets/Portugal/Madeira/Day2/DSC08882.JPG" />

Ta część szlaku była nieco bardziej uczęszczana, ale wciąż na tyle spokojna, że mogliśmy w pełni cieszyć się wędrówką. 
Minęliśmy może kilkadziesiąt osób, więc w porównaniu z tłumami na Półwyspie św. Wawrzyńca, było tu niemal pusto.
W najbardziej wyeksponowanych fragmentach zbocza zamontowano barierki z metalowych lin, co dawało poczucie bezpieczeństwa. 
Zaczął wiać dość silny wiatr, ale zapierające dech w piersiach widoki na klify przez większą część trasy wynagradzały każdy trud.
Skały przy ścieżce były porośnięte licznymi sukulentami. Jesteśmy przyzwyczajeni do oglądania ich w doniczkach lub ogrodach botanicznych, 
dlatego widok ich naturalnie rosnących na niemal pionowych, surowych skałach był niezwykły. To piękny przykład 
adaptacji przyrody do ekstremalnych warunków. W pewnym momencie, w oddali, dostrzegliśmy nawet majestatyczny półwysep 
Ponta de São Lourenço, który odwiedziliśmy wcześniej tego samego dnia.

<div class="row">
  <img src="/assets/Portugal/Madeira/Day2/DSC08913.JPG" class="column-50" />
  <img src="/assets/Portugal/Madeira/Day2/DSC08894.JPG" class="column-50" />
</div>

Po minięciu zardzewiałej kolejki linowej w pobliżu Porto da Cruz, przez chwilę szliśmy asfaltową drogą, przy której 
zaparkowanych było wiele samochodów, większość turystów rozpoczyna wędrówkę właśnie tutaj i wraca tą samą trasą (wariant 
„tam i z powrotem”). Następnie skręciliśmy na ścieżkę prowadzącą przez pola i wzgórze, skąd roztaczał się widok na miasteczko 
(w aplikacji Organic Maps była oznaczona jako jedyna przerywana linia w pobliżu wybrzeża). Można też kontynuować trasę 
wzdłuż drogi, ale jest to opcja dłuższa i mniej bezpieczna. W końcu dotarliśmy do plaży z czarnym piaskiem i kamieniami, 
a następnie podążaliśmy wzdłuż wybrzeża aż do centrum miasta. Na zdjęciu poniżej widać Penha de Águia, dominującą nad 
Porto da Cruz formację wulkaniczną, która wznosi się niemal 600 metrów nad poziom morza!
To była bardzo różnorodna trasa — zaczynająca się od polnych ścieżek, prowadząca przez leśne odcinki, aż po spektakularny 
spacer wzdłuż klifów. Szlak był stosunkowo łatwy, choć w kilku miejscach wąski i dość eksponowany. Dla osób z silnym lękiem 
wysokości może to być wyzwanie, ale zamontowane barierki z lin znacznie ułatwiały przejście najbardziej wymagających fragmentów.

<img src="/assets/Portugal/Madeira/Day2/DSC08928.JPG" />
<img src="/assets/Portugal/Madeira/Day2/20241029_151649.jpg" />

Po tak intensywnym dniu nadszedł czas na porządny posiłek, a zaraz po nim, powrót do auta. Ponieważ dostępny był tylko 
jeden kierowca Bolta, bardziej opłacało się wziąć zwykłą taksówkę z powrotem na parking. Mimo nieco wyższego kosztu byliśmy 
bardzo zadowoleni z tej decyzji, dzięki temu mogliśmy przejść całą trasę bez konieczności zawracania i pokonywania tego 
samego odcinka dwa razy.

Ponieważ zostało nam jeszcze trochę czasu, postanowiliśmy zakończyć dzień na ***Miradouro do Pico do Facho***, oddalonym o nieco 
ponad kilometr od miejsca, w którym zostawiliśmy samochód. Z punktu widokowego roztacza się panorama na Międzynarodowe 
Lotnisko Cristiano Ronaldo. Rano byłam w szoku, gdy uświadomiłam sobie, że w pewnym momencie jechaliśmy... pod pasem startowym! Lotnisko 
na Maderze ma unikalne przedłużenie pasa startowego, wsparte na ogromnych betonowych filarach, co umożliwia przejazd samochodów 
pod spodem. Ta rozbudowa została zaprojektowana, by pomieścić większe samoloty i zwiększyć bezpieczeństwo. Pierwotny pas 
był dość krótki i lądowanie uchodziło za jedno z trudniejszych w Europie. Droga biegnąca pod pasem startowym to część 
autostrady VR1, co czyni tę przejażdżkę naprawdę wyjątkowym doświadczeniem.

Miradouro do Pico do Facho to spokojne miejsce, idealne na chwilę odpoczynku. Wokół rosną ogromne kaktusy, a na miejscu 
dostępne są toalety i mały bar z przekąskami, choć był już zamknięty, gdy dotarliśmy tam po godzinie 17:00.

<img src="/assets/Portugal/Madeira/Day2/DSC08943.JPG" />
<img src="/assets/Portugal/Madeira/Day2/DSC08947.JPG" />

Następnego dnia ruszyliśmy na zachodnie wybrzeże Madery, by odwiedzić naturalne baseny w Porto Moniz oraz mnóstwo punktów 
widokowych, zostańcie z nami!

__Informacje praktyczne:__

* [Oficjalna strona internetowa](https://ifcn.madeira.gov.pt/pt/atividades-de-natureza/percursos-pedestres-recomendados/percursos-pedestres-recomendados.html) do sprawdzania, czy szlaki turystyczne są otwarte po pożarach, które miały miejsce 
na wyspie latem 2024.

* Bilety na płatne szlaki można kupić online [na tej stronie.](https://simplifica.madeira.gov.pt/services/78-82-259)
Od 1 stycznia 2025 r. osoby niebędące rezydentami wyspy będą musiały zapłacić za wędrówki po ponad 30 trasach zarządzanych 
przez Instytut Lasów i Ochrony Przyrody (ICNF) na Maderze. Będą to w zasadzie wszystkie szlaki oznaczone jako PR.

* Ponta de São Lourenço ‘Półwysep św. Wawrzyńca’ – 7.5 km, 2h30min.   
Ten szlak już wcześniej miał opłatę w wysokości 1 euro, zanim wprowadzono najnowsze zmiany. Patrząc na naszą trasę i oficjalną 
mapę, zastanawiam się, czy ostatnia część za barem jest w ogóle oficjalnym szlakiem, może dlatego nie była odpowiednio 
utrzymana. Jednak nie było tam żadnego znaku ani informacji, że nie powinniśmy dalej kontynuować… no chyba że nie zauważyliśmy. 
Po prostu podążaliśmy dobrze widoczną ścieżką do końca, celowo pomijając restaurację, ponieważ nie mieliśmy czasu na dodatkową 
przerwę.
[PR8](https://visitmadeira.com/en/what-to-do/nature-seekers/activities/hiking/pr-8-vereda-da-ponta-de-sao-lourenco/) oraz [szczegóły trasy](https://visitmadeira.com/media/bnpngpg0/pr8-vereda-da-ponta-de-sao-lourenc-o.jpg) można znaleźć na oficjalnej stronie internetowej.

<img src="/assets/Portugal/Madeira/Day2/Screenshot 2025-01-26 204122.jpg" />
<img src="/assets/Portugal/Madeira/Day2/20241029_081142_01.jpg" />

Można tu również dotrzeć autobusem 113 z Funchal, rozkład jazdy poniżej (zdjęcie z przystanku autobusowego na parkingu São Lourenço). 
Ogólnie szlak jest dobrze utrzymany na głównej trasie, ale początkowy odcinek jest w złym stanie, brakuje wielu drewnianych 
desek lub są uszkodzone.

<div class="row">
  <img src="/assets/Portugal/Madeira/Day2/DSC08771.JPG" class="column-50" />
  <img src="/assets/Portugal/Madeira/Day2/DSC08851.JPG" class="column-50" />
</div>

* Miradouro da Ponta do Rosto, mały parking, ale ludzie przyjeżdżają i odjeżdżają szybko, więc znalezienie miejsca na 
krótką, 10-minutową przerwę zazwyczaj nie stanowi problemu.

* Levada do Caniçal - Vereda da Boca do Risco - Vereda do Larano - Porto da Cruz – 13.44km, 3h30min.   
Taksówka powrotna do auta – 18 euro, 11 km jazdy (jedyny dostępny samochód w aplikacji [Bolt app](https://bolt.eu/en/support/articles/115003024753/) był droższy – 24 euro).
Samochód zostawiliśmy dokładnie tutaj: P6MP+44 Machico, Portugal

<img src="/assets/Portugal/Madeira/Day2/Screenshot 2025-01-26 204224_01.jpg" />
<img src="/assets/Portugal/Madeira/Day2/DSC08873.JPG" />

* Podczas naszych podróży zawsze korzystamy z aplikacji [Organic Maps: Offline Hike, Bike, Trails, and Navigation](https://organicmaps.app/), która 
okazała się bardzo dokładna na Maderze, nie zgubiliśmy się ani razu. Podczas pierwszej wędrówki dnia nie musieliśmy jej 
nawet używać, ale szlak przybrzeżny był bardziej skomplikowany (szczególnie na początku), ponieważ poruszaliśmy się fragmentami 
różnych tras. Zauważyliśmy tylko jeden dobrze oznakowany drewniany słupek na skrzyżowaniu, między Vereda da Boca do Risco a 
Vereda do Larano (pierwszy punkt widokowy na ocean).

* Restaurant A Pipa - restauracja i bar z bardzo dużymi porcjami (moja ryba, i frytki mogłyby być podzielone na 
dwie osoby), smacznym jedzeniem i czystymi toaletami. Niewiele ponad 20 euro za osobę, wliczając napoje.
Adres: Casas proximas, 9225-050 Porto da Cruz, Portugal

<img src="/assets/Portugal/Madeira/Day2/20241029_160617_01.jpg" />
<img src="/assets/Portugal/Madeira/Day2/20241029_160626_01.jpg" />